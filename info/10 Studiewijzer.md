# Studiewijzer

*Versie: Februari 2015*

Welkom bij deze cursus Inleiding Programmeren. We gaan programmeren in Python, een eenvoudige taal met vele mogelijkheden. Je leert over de basis van het programmeren, maar je gaat ook kijken naar toepassingen in andere vakgebieden.

## Contact

Voor ziekmelden, overleg over de voortgang en individuele afspraken, neem contact op met de docent van je groep -- zie Datanose voor je rooster en docent.

André Heck (coördinator en docent)  
<a.j.p.heck@uva.nl>

Martijn Stegeman (docent)  
<m.stegeman@uva.nl>

Thijs Coenen (docent)  
<t.coenen@uva.nl>

## Leerdoelen

- Je kent de basisbegrippen van het programmeren;
- je kunt standaard programmeertechnieken gebruiken voor het implementeren van algoritmen in een wiskundige context;
- je kunt een wiskundig (reken-)probleem vertalen naar een programmastructuur;
- je hebt inzicht in de manier waarop computers gebruikt kunnen worden om wiskundige problemen op te lossen of om er meer vat op te krijgen;
- je kunt zelfstandig en gestructureerd eenvoudige computerprogramma's in de programmeertaal Python opzetten en schrijven.

## Onderwijsvorm

Dit vak bestaat uit leeswerk, computerpractica en één tentamen. Om de leerdoelen te kunnen halen is het bovenal belangrijk om heel veel te oefenen met programmeren.

## Verwachtingen: aanwezigheid en deadlines

* We verwachten dat je 8 uur per week aanwezig bent bij de computerpractica. In geval van ziekte is het mogelijk computerpractica de volgende week in te halen. Dit gaat alleen lukken als je je direct netjes ziekmeldt.

* We verwachten dat je bij elk computerpracticum minstens één vraag stelt over de stof. Heb je het allemaal wel door, vraag dan hoe je het nog beter kan doen.

* We verwachten dat je alle problem sets maakt volgens het wekenschema.

* Alle opdrachten moeten uiterlijk vrijdagavond 23:55 ingeleverd zijn. Elke week wordt één van de opdrachten aangewezen voor beoordeling. De assistent kijkt deze na en geeft de volgende week feedback.

* Mocht je in de problemen komen met het vak en het tempo, zorg dan dat je meteen contact opneemt. We zijn altijd bereid te zoeken naar oplossingen voor zover mogelijk met de hoeveelheid studenten in het vak.

* Spaar in ieder geval de opdrachten niet op gedurende de week, maar lever ze in zodra je klaar bent. De docenten kunnen het ingeleverde werk dan tussendoor met je bespreken en suggesties doen.

## Wekelijkse roostering

Dit is de hoeveelheid tijd die je ongeveer per week kwijt bent aan dit vak:

* 2-4 uur voorbereiding met behulp van leeswerk en oefeningen
* 2 computerpractica van 4 uur
* 1-2 uur thuis afmaken van je programma's

Hou er rekening mee dat je vooral in de eerste weken best wat meer tijd kwijt kan zijn. Als je nog niet eerder geprogrammeerd hebt moet je even over een drempel heen voordat je het begint te begrijpen.

## Toetsing

Je krijgt een eindcijfer voor dit vak als je:

* 8 uur per week aanwezig bent geweest tijdens de practica;
* alle vereiste programma's op tijd hebt ingeleverd;
* een voldoende hebt gehaald voor het tentamen.

Als je niet aan deze voorwaarden voldoet, krijg je geen cijfer voor het vak. Heb je niet alle practica ingeleverd, of het tentamen niet gehaald, dan krijg je een *NAV*. De ervaring leert dat we dat elke student deze cursus kan halen.

### Computerpractica

Voor elk computerpracticum moet je minimaal een 5 gehaald hebben. Practica zijn niet te herkansen.

Elk ingeleverd programma wordt beoordeeld op de volgende factoren;

* omvang (heb je alles gedaan?)
* correctheid (met dien verstande dat het in principe correct moet werken)
* stijl (in het kort: hoe leesbaar is het voor de beoordelaar?)
* ontwerp (is het niet onnodig ingewikkeld?)

De bedoeling is dat je tijdens de cursus steeds betere en leesbaardere programma's gaat insturen. De schaal staat dus niet helemaal vast: we kijken ook hoe je prestaties groeien.

Het is prima om vóór je instuurt de assistent nog even te vragen naar je opgave te kijken.

### Tentamen

Omdat het mogelijk is bijna ongemerkt mee te liften met een medestudent tijdens het maken van de practica, checken we met het tentamen nog een keer of je zelfstandig de leerdoelen van het vak gehaald hebt. Je moet minimaal een 5.5 halen. Als je het tentamen niet haalt, krijg je een NAV (niet aan de eisen voldaan) en kun je dit éénmalig herkansen.

### Eindcijfer

Het eindcijfer is een gewogen gemiddelde van de problem sets. Het tentamen telt dus niet mee in de berekening, maar moet wel voldoende gemaakt worden.

## Samenwerken, fraude en plagiaat

Bij het leren van de beginselen van programmeren is het belangrijk dat je zelf ontdekkingen doet en een begrip opbouwt van hoe de programmeertaal werkt. Samenwerken is daarom niet toegestaan.

Tijdens de practica is het natuurlijk prima als je de opgave bespreekt met de student die naast je zit. Het is echter *niet de bedoeling* om delen van code van je medestudenten, of van internet, over te nemen. Een belangrijk verschil dus: je kunt discussiëren over de manier waarop je een probleem aanpakt, maar kopieer geen code van anderen.

Kom je in tijdnood? Bespreek het even met de docent. We willen het graag zo oplossen dat je het vak zelfstandig kunt halen.

## Plagiaatregeling

Fraude volgens de UvA: *"Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."* We gebruiken bij de beoordeling van de opdrachten plagiaatdetectie. Als blijkt dat je opgave geheel of gedeeltelijk overeenkomt met een andere inzending of een uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het zelfstandig maken van de opgaven en wordt je inzending afgekeurd.

* Er is geen bronvermelding: in dat geval rapporteren we aan de examencommissie welke inzendingen overeenkomen, waarna de commissie beslist over te nemen maatregelen.

Jaarlijks worden bij programmeervakken enkele studenten uitgesloten van deelname na het kopiëren van een practicumopdracht. Andere studenten hebben een waarschuwing gekregen van de examencommissie.

Zie ook:

* de [fraude- en plagiaatwebsite](http://student.uva.nl/az/a-z-lijst/a-z-lijst/content/folder/fraude-plagiaat-en-bronvermelding/plagiaat-en-fraude.html) van de universiteit;
* de onderwijs- en examenregeling van de opleiding Wiskunde.
